---
title: Il Piano Triennale 2019-2021
link_next: pa/data-center-e-cloud
link_next_label: Data center e cloud
---

Il Piano 2019-2021, nel proseguire il percorso intrapreso col Piano precedente,
prevede un importante coinvolgimento delle pubbliche amministrazioni che
dovranno recepire ed utilizzare le indicazioni e gli strumenti messi a
disposizione da AGID.

Le pubbliche amministrazioni sono al centro del processo di trasformazione
digitale del Paese in quanto costituiscono lo snodo principale in grado di
abilitare la cultura dell'innovazione tra imprese e cittadini. In quest’ottica,
il Piano detta indirizzi su temi specifici che le amministrazioni potranno
utilizzare per costruire i loro piani di trasformazione digitale all’interno di
una cornice condivisa, definita da AGID. 

AGID, per questo motivo, ha previsto un processo dinamico di evoluzione del
Piano e un processo di supporto che aiuti ad interpretarlo e adattarlo alle
specifiche particolarità territoriali. 

## Come leggere il piano triennale

Il Piano Triennale 2019-2021 ricalca la struttura del Piano precedente ed è
articolato in tre parti: la lettura congiunta della prima e della terza parte
permette una sintesi tra scelte strategiche e indicazioni operative sulle azioni
che le pubbliche amministrazioni devono intraprendere; la lettura della seconda
parte è invece utile per acquisire una conoscenza tecnica più approfondita delle
attività previste rispetto ai diversi componenti del Modello strategico di
evoluzione del sistema informativo della Pubblica Amministrazione.

* Parte prima, quadro di riferimento: si illustra il contesto normativo
  nazionale ed europeo e la mappa del Modello strategico in cui si inseriscono
  le iniziative del Piano. Un approfondimento sullo stato di attuazione della
  strategia europea è presentato in appendice
* Parte seconda, componenti tecnoligici e di governance: i capitoli hanno una
  struttura uniforme che prevede: scenario attuale - contenente alcuni elementi
  utili a descrivere la situazione in essere obiettivi - contenente gli
  obiettivi da raggiungere linee di azione – contenente la descrizione delle
  attività necessarie al raggiungimento degli obiettivi fissati
* Parte terza, considerazioni finali e note di indirizzo: Sono riportati
  elementi conoscitivi relativi agli obiettivi di razionalizzazione della spesa
  ICT della PA. Sono inoltre elencate le azioni che le pubbliche amministrazioni
  dovranno mettere in atto per la realizzazione dei progetti digitali.

## Aggiornamenti

* Nel capitolo 1 la descrizione del Modello strategico è stata inserita nel
  quadro di riferimento.
* Il capitolo dedicato al Modello di interoperabilità è stato anticipato perché
  costituisce la chiave di lettura dei capitoli che seguono.
* Il capitolo sulle infrastrutture – per facilità di lettura e di
  rappresentazione - è stato suddiviso in due capitoli dedicati ai dati della PA
  e alle piattaforme
* Il capitolo 11 - ”Governare la trasformazione digitale” – sottolinea la
  necessità di un approccio olistico al tema e del coinvolgimento dei   
  territori, anche nel monitoraggio dei progetti e delle azioni nei confronti di
  cittadini e imprese. 
* Nel capitolo 12 sono illustrate le principali evidenze della Rilevazione 2018
  sulla spesa ICT nella PA. L’analisi quali-quantitativa realizzata ha  
  coinvolto circa 85 soggetti, di cui 70 amministrazioni centrali e locali,
  allargando il panel rispetto alla precedente edizione.

## Principali novità

* Il recepimento delle novità introdotte dall’ultima modifica del Codice
  dell’Amministrazione Digitale (CAD) e delle recenti direttive e regolamenti
  europei sull’innovazione digitale
* Il rafforzamento del paradigma Cloud della PA con l’indicazione del principio
  cloud first
* La definizione di Modelli e strumenti per l’innovazione per la PA e
  l’approfondimento dei temi dell’open innovation e delle smart communities
* Il sostegno alle attività dei Responsabili della transizione al digitale
* La definizione di attività di monitoraggio e accompagnamento alle PA
  nell’attuazione del Piano
* L’attenzione al tema del rafforzamento delle competenze digitali all’interno
  delle pubbliche amministrazioni
* L’introduzione di una nuova chiave di lettura nella descrizione delle Linee
  d’azione che individua le aree di intervento e l’impatto su cittadini, imprese
  e pubbliche amministrazioni, nel breve medio e lungo periodo.
