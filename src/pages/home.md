---
title: Guida dinamica al Piano Triennale 2019-2021
---

La Guida dinamica alla lettura del Piano Triennale per l’informatica nella
Pubblica Amministrazione è lo strumento che ha l’obiettivo di permettere una
migliore comprensione del Piano attraverso l’approfondimento delle sue diverse
parti, evidenziando le azioni che hanno un impatto su pubbliche amministrazioni,
cittadini e imprese.

## Perché un modello strategico ICT per la Pubblica Amministrazione?

L’attuazione dell’Agenda digitale italiana richiede il coordinamento di
molteplici azioni in capo alla Pubblica Amministrazione, alle imprese e alla
società civile, una gestione integrata delle diverse fonti di finanziamento
nazionali e comunitarie oltre che un indirizzo uniforme nell’interpretazione
delle norme in materia di digitale.

Attraverso il Piano Triennale, quindi, si dà attuazione al modello strategico
per lo sviluppo del digitale secondo cui:

* Il livello nazionale definisce le strategie, le regole e gli standard, realizza
  inoltre le piattaforme abilitanti che ottimizzano gli investimenti.
* Le amministrazioni sviluppano servizi secondo le proprie specificità, anche
  territoriali, utilizzando competenze interne e/o di mercato.
* Le imprese programmano investimenti di lungo periodo e sfruttano le nuove
  opportunità di mercato creando soluzioni che si integrino con le piattaforme
  nazionali.

## Obiettivi del piano triennale

* abilitare una strategia di Paese a livello locale e nazionale, inserendo il
  sistema informativo della Pubblica Amministrazione in un quadro organico in
  base a quanto previsto dagli obiettivi dell’Agenda digitale italiana
* indirizzare l’attuazione dei principi di razionalizzazione della spesa
  definiti dalla Legge di Stabilità 2016
* definire regole di interoperabilità, usabilità, standard e ontologie per le
  infrastrutture immateriali e fisiche nazionali, oltre che il modello di
  cooperazione fra ecosistemi e piattaforme
* accompagnare le amministrazioni nella realizzazione di servizi digitali,
  organizzati in ecosistemi secondo i bisogni di cittadini e imprese 
* facilitare il rapporto con il mercato definendo standard di riferimento e
  priorità, coinvolgendo anche i soggetti privati nello sviluppo di servizi
  integrati ed interoperabili.
